مفهوم متغیر های تصادفی
========================
## تعریف
در گذشته با مفهوم *فضای نمونه ای* آشنا شده اید. در بسیاری از موارد، هر یک از نمونه ها نظیر به یک کمیت عددی هستند.
```{admonition} مثال
:class: tip
به طور مثال یک آزمایش را در نظر بگیرید که در آن احتمال 6 آمدن یک تاس برای اولین بار طی پرتاب های متوالی بررسی می شود. اینکه در پرتاپ اول این اتفاق رخ دهد، احتمال $\frac{1}{6}$، پرتاب دوم $\frac{1}{6} \times \frac{5}{6}=\frac{5}{36}$ و ... بنابراین هر نمونه(6 آمدن برای اولین بار در پرتاب n ام) یک عدد نظیر خود دارد(n).
```
حال فرض کنید که برای راحتی در بیان احتمالات، برای نتیجه آزمایش تصادفی خود یک اسم در نظر گرفته باشیم، مثلا $X$. در اینصورت برای بیان احتمال وقوع هر یک از نمونه ها، می توان از نوشتاری به صورت $P(X=i)$ استفاده کرد که به معنای احتمال مشاهده مقدار i در آزمایش تصادفی است. در اینصورت، X را یک متغیر تصادفی می نامیم. یعنی در صورتی که به هر یک از اعضای فضای نمونه ای یک عدد حقیقی نسبت دهیم، از روی آن فضای نمونه ای یک متغیر تصادفی ساخته ایم.

به زبان دیگر می توان گفت که یک متغیر تصادفی، نگاشتی از فضای نمونه ای به محور اعداد حقیقی است. اینکه انجام این عمل چه فایده ای دارد را به مرور زمان در این فصل فرا خواهید گرفت. ولی به طور خلاصه می توان گفت که خروجی بسیاری از آزمایشات تصادفی کمیت های عددی هستند و ساخت متغیر تصادفی نظیر به آن ها، برای ما بررسی عددی شان را راحت تر می کند. پس متغیر تصادفی، یک چهارچوب ریاضیاتی است که بر مبنای مفهوم فضای نمونه ای بنا شده و ابزار هایی در اختیار ما قرار می دهد که بتوانیم با آن ها محتوای کمی نمونه ها را مورد بررسی قرار دهیم.
```{admonition} احتیاط!
:class: warning
توجه داشته باشید که این نگاشت الزاما یک به یک نیست، یعنی چند نمونه ممکن است به یک عدد یکسان از محور اعداد حقیقی نگاشت شوند. این که این نگاشت یک به یک باشد یا نباشد، به ماهیت اعضای فضای نمونه ای و شیوه طرح مسئله توسط شما بستگی دارد.
```
```{figure} images/1/random_var_mapping.jpg
:height: 300px

متغیر تصادفی، یک نگاشت از فضای نمونه ای به محور اعداد حقیقی
```
در مواردی که تعداد اعضای فضای نمونه ایی که از روی آن متغیر تصادفی را می سازیم محدود باشد، طبعا به تعداد محدودی عدد نیز برای توصیف این فضا نیاز خواهیم داشت. چنین متغیر های تصادفی ای *گسسته* نامیده می شود، چون بین مقادیری که نتیجه آزمایش تصادفی می تواند روی محور اعداد اختیار کند، گسستگی وجود دارد.

به همین صورت اگر فضای نمونه ای ما بی شمار عضو داشته باشد(مثلا زمان رسیدن اتوبوس به ایستگاه)، ناحیه پیوسته ای از محور اعداد برای توصیف این فضا به کار می گیریم و متغیر تصادفی حاصل شده را *پیوسته* می نامیم.
```{admonition} نکته
:class: note
می دانیم که مجموع احتمال رخ دادن نمونه های نظیر به مقادیر مختلف متغیر تصادفی باید برابر 1 باشد. از طرفی می دانیم که متغیر تصادفی پیوسته می تواند بی شمار مقدار مختلف اختیار کند، پس جمع بی شمار عدد باید برابر 1 شود. این دو موضوع چگونه با هم قابل جمع هستند؟
  
تنها راه ممکن، اینست که احتمال نظیر به هر یک از مقادیر متغیر تصادفی پیوسته، برابر صفر مطلق و یا صفر حدی باشد. پس می توان گفت که رخ دادن هر پیشامد نظیر به یک مقدار معین، عملا غیر ممکن است، یعنی $P(X=x) \approx 0$ ! ولی ممکن است که احتمال اختیار شدن یکی از تعدادی مقدار مختلف، یک عدد غیر صفر و در نتیجه ممکن باشد، یعنی مثلا $P(a<X<b) \neq 0$.  
```
```{figure} images/1/discrete_continuous.png
:height: 300px

متغیر تصادفی گسسته یا پیوسته
```
## تابع توزیع احتمال
توابع توزیع،تمامی اطلاعات مربوط به یک متغیر تصادفی را در بر می گیرند و تمامی آماره های دیگر مربوط به یک متغیر، از تابع توزیع آن قابل استخراج است. به عبارت دیگر، یک متغیر تصادفی از روی تابع توزیع خود به صورت یکتا قابل تشخیص است.
### تابع PMF  
برای نشان دادن احتمال رخ دادن هر یک از مقادیر یک متغیر تصادفی *گسسته*، از تابع جرم احتمال(PMF) استفاده می شود: $P_X(x) = P(X=x)$

طبعا مقدار این تابع در مقادیری که متغیر تصادفی نمی تواند اختیار کند، صفر است چون رخ دادن آن ها نیز غیر ممکن است.
```{figure} images/1/pmf.png
:height: 300px

تابع جرم احتمال
```
### تابع PDF
دیدیم که احتمال رخ دادن هر یک از مقادیر متغیر گسسته، به تنهایی برابر صفر است، ولی احتمال اختیار یک مقدار در میان مجموعه ای از مقادیر، صفر نیست. تابع چگالی احتمال، نشان دهنده این مفهوم است و نشان دهنده احتمال رخ دادن یکی از مقادیر در همسایگی هم تقسیم بر طول همسایگی است. دلیل نام گذاری آن به صورت *چگالی* نیز همین تقسیم شدن بر طول همسایگی می باشد.
$$f_X(x) = \frac{P(x<X<x+ \epsilon )}{\epsilon}$$
```{figure} images/1/pdf.png
:height: 300px

تابع چگالی احتمال
```
```{admonition} نکته
:class: warning
بنا به شیوه ای که تابع چگالی احتمال را تعریف کردیم، می توان به کمک تابع ضربه، توزیع متغیر های تصادفی گسسته را در قالب تابع چگالی نیز نمایش داد. به عبارتی چگالی احتمال هر یک از مقادیر ممکن در این متغیر ها، برابر بی نهایت است چون در یک بازه به طول صفر احتمال رخ دادنشان وجود دارد.
```
```{figure} images/1/pdf_discrete.png
:height: 300px

تابع چگالی احتمال برای متغیر تصادفی گسسته
```
```{admonition} احتیاط!
:class: warning
از آنجا که مقدار تابع PDF در یک نقطه برابر با احتمال رخ دادن آن مقدار نیست(چون دیدیم که احتمال رخ دادن هر یک از مقدار ها به تنهایی عملا صفر است)، این تابع می تواند مقادیر بیشتر از 1 نیز داشته باشد. در عمل با توجه به تعریف تابع PDF، شرط 1 شدن مجموع احتمال نمونه ها در متغیر های گسسته، از 1 شدن انتگرال این تابع بر روی تمامی مقادیر حقیقی حاصل می شود و به احتمال تک تک مقادیر آن وابستگی مستقیم ندارد. 
```
