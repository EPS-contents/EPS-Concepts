مقدمات احتمال
========================
## علم احتمال چیست و چه تفاوتی با آمار دارد؟
آمار و احتمال، دو شاخه متفاوت از علم ریاضی هستند که با هم ارتباط تنگاتنگی دارند.
- انسان ها از دوران بسیار قدیم، با مفهومی انتزاعی به نام شانس سر و کار داشتند و سعی می کردند شانس موفقیتشان را در زندگی بیشینه کنند. علم احتمال برای این به وجود آمده تا احساس افراد نسبت به مقوله شانس را کمی و عددی کند تا بتوان نسبت به آن دقیق تر صحیت کرد. همچنین روش ها و فرمول های ریاضی ای در این علم درست شد تا مردم بتوانند شانس وقوع اتفاقات در شرایط پیچیده را راحت تر بدست آورند.
- علم احتمال، یک چارچوب ریاضی برای محاسبه شانس درست کرده است، اما برای محاسبه شانس وقوع اتفاقات مختلف، نیاز به اطلاعاتی راجع به دنیای واقعی دارد. وظیفه علم آمار، جمع آوری این اطلاعات از دنیای واقعی است تا بتوان از قواعد احتمالاتی برای محاسبه شانس استفاده کرد. به عبارتی، کار علم آمار اینست که با تعدادی مشاهده محدود از دنیای واقعی، بتواند بهترین توصیف ممکن را از شرایط دنیا بدست آورد. از آنجا که علم آمار خود برای بدست آوردن این توصیف از قواعد احتمالاتی استفاده می کند، در قسمت های انتهایی درس و پس از آن که با قواعد احتمالاتی آشنایی پیدا کردید، با تعدادی از روش های آماری که این کار را انجام می دهند آشنا خواهید شد. در درس آمار استنباطی به طور مفصل تری به روش های آماری پرداخته خواهد شد.

```{note} 
فرض کنید می خواهید بدانید احتمال این که بک تاس دو بار پشت سر هم 6 بیاید چیست. برای اینکار از قواعد علم احتمال استفاده می کنید: 6 آمدن در هر مرتبه انداختن تاس مستقل از پرتاب دیگری است پس احتمال هر بار 6 آمدن را باید در هم ضرب کنیم تا جواب مسئله بدست آید. و از آنجا که احتمال هر بار 6 آمدن برابر $\frac{1}{6}$ است پس احتمال نهایی می شود $\frac{1}{36}$.

اما... از کجا می دانید که تاس کاملا متقارن بوده که احتمال آمدن هر عدد آن $\frac{1}{6}$ باشد؟! اینجاست که علم آمار وارد می شود و بر اساس مشاهده رفتار تاس در تعدادی پرتاب، تخمین می زند که شانس آمدن هر عدد در پرتاب تاس چقدر است. حال این اطلاعات از دنیای واقعی، برای حل مسئله اولیه استفاده خواهد شد. 
```
## فضای نمونه ای و پیشامد
فرض کنید یک سیستم داریم که تعدادی خروجی ممکن دارد. این سیستم می تواند آب و هوای شهر، میزان تاخیر فرود هواپیما، و یا حتی نتیجه پرتاب یک تاس باشد. ما معادلات حاکم بر این سیستم را به طور دقیق نمی دانیم، فلذا سراغ علم احتمال می رویم تا بتوانیم خروجی سیستم را پیش بینی کنیم.
- به هر یک از حالات خروجی سیستم، یک نمونه(sample) می گوییم.
- مجموعه شامل تمامی خروجی های ممکن را فضای نمونه ای(sample space) می نامیم، بنابراین خروجی سیستم یکی از اعضای این مجموعه است.
- به هر مجموعه شامل تعدادی از نمونه ها، پیشامد می گوییم. توجه داشته باشید که هر پیشامد عموما یک توصیف دارد(مثلا A رخ دهد ولی B ندهد) و هنر ما اینست که از این توصیف، بفهمیم که دقیقا کدام نمونه ها در پیشامد ما حضور خواهند داشت.
- وقتی می گوییم یک پیشامد *رخ داده* که خروجی سیستم، برابر با یکی از نمونه های عضو آن پیشامد شده باشد.

```{note} نکته
از آنجا هر یک از نمونه ها یکی از خروجی های سیستم را نمایش می دهند، طبعا با هم اشتراکی ندارند، اما دو پیشامد ها می توانند تعدادی نمونه مشترک بین هم داشته باشند.
```

```{note} نکته
فرض کنید می خواهیم احتمال رخ دادن یک پیشامد را بسنجیم. وقتی احتمال وثوع هر کدام از نمونه ها یکسان باشند، می توانیم احتمال را به راحتی و با شمردن تعداد اعضای پیشامد و تقسیم آن به تعداد اعضای فضای نمونه ای بدست آوریم. شهود آدم هم این کار را تایید می کند. 
این حالت، *حالت هم شانس* نامیده می شود که تا پیش از این درس، مسائل احتمالاتی ای که با آن ها برخورد داشته اید عموما از این دسته بوده اند. برای حل این دسته از مسائل، از علم شمارش(ترکیبیات) استفاده می کنیم تا بتوانیم تعداد اعضای پیشامد را بشماریم.
```
```{image} images/0/sample_space.gif
:width: 200px
:align: center
```
