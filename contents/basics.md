مقدمات احتمال
========================
## علم احتمال چیست و چه تفاوتی با آمار دارد؟
آمار و احتمال، دو شاخه متفاوت از علم ریاضی هستند که با هم ارتباط تنگاتنگی دارند.
- انسان ها از دوران بسیار قدیم، با مفهومی انتزاعی به نام شانس سر و کار داشتند و سعی می کردند شانس موفقیتشان را در زندگی بیشینه کنند. علم احتمال برای این به وجود آمده تا احساس افراد نسبت به مقوله شانس را کمی و عددی کند تا بتوان نسبت به آن دقیق تر صحیت کرد. همچنین روش ها و فرمول های ریاضی ای در این علم درست شد تا مردم بتوانند شانس وقوع اتفاقات در شرایط پیچیده را راحت تر بدست آورند.
- علم احتمال، یک چارچوب ریاضی برای محاسبه شانس درست کرده است، اما برای محاسبه شانس وقوع اتفاقات مختلف، نیاز به اطلاعاتی راجع به دنیای واقعی دارد. وظیفه علم آمار، جمع آوری این اطلاعات از دنیای واقعی است تا بتوان از قواعد احتمالاتی برای محاسبه شانس استفاده کرد. به عبارتی، کار علم آمار اینست که با تعدادی مشاهده محدود از دنیای واقعی، بتواند بهترین توصیف ممکن را از شرایط دنیا بدست آورد. از آنجا که علم آمار خود برای بدست آوردن این توصیف از قواعد احتمالاتی استفاده می کند، در قسمت های انتهایی درس و پس از آن که با قواعد احتمالاتی آشنایی پیدا کردید، با تعدادی از روش های آماری که این کار را انجام می دهند آشنا خواهید شد. در درس آمار استنباطی به طور مفصل تری به روش های آماری پرداخته خواهد شد.

```{tip} مثال 
فرض کنید می خواهید بدانید احتمال این که بک تاس دو بار پشت سر هم 6 بیاید چیست. برای اینکار از قواعد علم احتمال استفاده می کنید: 6 آمدن در هر مرتبه انداختن تاس مستقل از پرتاب دیگری است پس احتمال هر بار 6 آمدن را باید در هم ضرب کنیم تا جواب مسئله بدست آید. و از آنجا که احتمال هر بار 6 آمدن برابر $\frac{1}{6}$ است پس احتمال نهایی می شود $\frac{1}{36}$.

اما... از کجا می دانید که تاس کاملا متقارن بوده که احتمال آمدن هر عدد آن $\frac{1}{6}$ باشد؟! اینجاست که علم آمار وارد می شود و بر اساس مشاهده رفتار تاس در تعدادی پرتاب، تخمین می زند که شانس آمدن هر عدد در پرتاب تاس چقدر است. حال این اطلاعات از دنیای واقعی، برای حل مسئله اولیه استفاده خواهد شد. 
```
## فضای نمونه ای و پیشامد
فرض کنید یک سیستم داریم که تعدادی حالت خروجی ممکن دارد. این سیستم می تواند آب و هوای شهر، میزان تاخیر فرود هواپیما، و یا حتی نتیجه پرتاب یک تاس باشد. ما معادلات حاکم بر این سیستم را به طور دقیق نمی دانیم، فلذا سراغ علم احتمال می رویم تا بتوانیم خروجی سیستم را پیش بینی کنیم.
- به مسئله احتمالاتی ای که مقدار خروجی سیستم در آن بررسی می شود، اصطلاحا آزمایش تصادفی می گویند. یعنی فرض می کنیم داریم یک آزمایش فرضی انجام می دهیم که نتیجه اش را قبل از انجام آزمایش نمی دانیم، ولی می دانیم که نتیجه آن با حتما عضو یک مجموعه مشخص است.
- به هر یک از حالات خروجی آزمایش تصادفی یک نمونه(sample) می گوییم.
- مجموعه شامل تمامی نتیجه های ممکن آزمایش تصادفی را فضای نمونه ای(sample space) می نامیم.
- به هر مجموعه شامل تعدادی از نمونه ها، پیشامد می گوییم. توجه داشته باشید که هر پیشامد عموما یک توصیف زبانی دارد(مثلا A رخ دهد ولی B ندهد) و در برخی مسائل هنر ما اینست که از این توصیف، بفهمیم که دقیقا کدام نمونه ها در پیشامد ما حضور خواهند داشت.
- وقتی می گوییم یک پیشامد *رخ داده* که نتیجه آزمایش تصادفی، برابر با یکی از نمونه های عضو آن پیشامد شده باشد.

```{admonition} نکته
از آنجا هر یک از نمونه ها یکی از نتیجه های ممکن آزمایش تصادفی هستند، طبعا با هم اشتراکی ندارند، اما دو پیشامد، می توانند تعدادی نمونه مشترک داشته باشند. به عبارتی دیگر، از لحاظ ریاضی نمونه هااعضای مجموعه هستند و بنابراین اشتراک داشتن با هم اصلا برایشان معنایی ندارد.
```

```{admonition} نکته
فرض کنید می خواهیم احتمال رخ دادن یک پیشامد را بسنجیم. وقتی احتمال وقوع هر کدام از نمونه ها یکسان باشند، می توانیم احتمال را به راحتی و با شمردن تعداد اعضای پیشامد و تقسیم آن به تعداد اعضای فضای نمونه ای بدست آوریم. شهود آدم هم این کار را تایید می کند.

این حالت، *حالت هم شانس* نامیده می شود که تا پیش از این درس، مسائل احتمالاتی ای که با آن ها برخورد داشته اید عموما از این دسته بوده اند. برای حل این دسته از مسائل، از علم شمارش(ترکیبیات) استفاده می کنیم تا بتوانیم تعداد اعضای پیشامد را بشماریم.
```
```{figure} images/0/sample_space.gif
---
height: 200px
---
فضای نمونه ای و پیشامد
```
## احتمال شرطی
خیلی از اوقات وقتی که می خواهیم احتمال یک پیشامد را حساب کنیم، اطلاعاتی در مورد دنیای مسئله ای که مورد بررسی ماست داریم که باید آن ها را در نظر بگیریم. در علم احتمال، این اطلاعات اضافه را به صورت وقوع یک پیشامد بیان می کنیم. یعنی می گوییم: احتمال وقوع A به شرط اینکه پیشامد B رخ داده باشد، چیست؟

اطلاعات اضافه ای که وقوع پیشامد B در عبارت بالا به ما می دهد، اینست که نتیجه آزمایش تصادفی، حتما عضوی از مجموعه B است. بنابراین ما در حل مسئله مان باید توجه کنیم که نتیجه آزمایش تصادفی بر خلاف حالتی که این شرط را نداشتیم، نمی تواند هر عضو دلخواهی از مجموعه A باشد! به عبارتی دیگر،
- فضای نمونه ای مسئله ما که شامل خروجی های ممکن آزمایش تصادفی است، از حالت اولیه خود کوچکتر شده و به مجموعه B کاهش یافته است.
- برای وقوع پیشامد A به شرط وقوع پیشامد B، نتیجه آزمایش تصادفی باید از نمونه هایی باشد که هم در A و هم در B حضور دارد، یعنی در  $A \cap B$ باشد.
```{figure} images/0/sample_space_reduction.png
---
height: 200px
---
کاهش اندازه فضای نمونه ای در فضای شرطی شده
```
## استقلال پیشامد ها
فرض کنید می خواهیم احتمال وقوع پیشامد A را محاسبه کنیم. بعضی وقت ها اطلاعات اضافه ای در مورد دنیای مسئله داریم(مثلا می دانیم پیشامد B رخ داده است)، ولی داشتن این اطلاعات اضافی، تغییری در احتمال وقوع پیشامد A ایجاد نمی کند. به عبارت ریاضی یعنی $P(A|B)=P(A)$ در این حالت می گوییم پیشامد A و B از هم مستقل هستند.

اگر تعبیر کاهش اندازه فضای نمونه ای که در احتمال شرطی راجع به آن صحبت کردیم را در نظر بگیریم، میتوان گفت که وقوع B، فضای نمونه ای را به گونه ای متقارن محدود کرده که نسبت تعداد نمونه هایی از A که همچنان قابلیت رخ دادن دارند به تعداد اعضای فضای نمونه ای کاهش یافته($P(A|B)$)، برابر با نسبت تعداد اعضای A به تعداد اعضای فضای نمونه ای اولیه($P(A)$) است.

```{admonition} 
دقت کنید که تعریف شهودی استقلال، بی ربط بودن دو موضوع نسبت به هم است. مثلا به صورت نرمال، این که امشب شام قرمه سبزی داشته باشید ربطی به اینکه فردا در شهر برف سنگین بیاید نخواهد داشت. اما وقتی مسائل پیچیده تر می شوند، تشخیص این بی ارتباط بودن به صورت ذهنی می تواند سخت و گاها غیر ممکن شود. فلذا در عمل برای بررسی استقلال، از فرمول ریاضی $P(A|B) \stackrel{?}{=} P(A)P(B)$ استفاده می کنیم که بازنویسی شده همان $P(A|B)=P(A)$ است.
```
اگر بخواهیم مفهوم استقلال را به بیش از دو پیشامد تعمیم دهیم، باید دقت کنیم که استقلال دو به دوی پیشامد ها، به معنای استقلال همه پیشامد ها با هم **نیست!** شاید شهود این مسئله کمی سخت باشد ولی می توان مثال های عددی ای زد که در آن ها پیشامد ها دو به دو با هم مستقل باشند(مثلا پیشامد های A و B و C، ولی اگر اطلاع داشته باشیم که پیشامد B و C با هم رخ داده اند(یعنی $B \cap C$)، احتمال وقوع پیشامد A با حالتی که این اطلاعات را نداشته باشیم فرق می کند! برای دیدن یک مثال واقعی از چنین شرایطی، به مثال DNA Testing در
[اینجا](https://eng.libretexts.org/Bookshelves/Computer_Science/Programming_and_Computation_Fundamentals/Mathematics_for_Computer_Science_(Lehman_Leighton_and_Meyer)/04%3A_Probability/17%3A_Conditional_Probability/17.08%3A_Mutual_Independence) نگاهی بیندازید.
```{warning}
استقلال دو پیشامد، به معنای عدم اشتراک آن ها نیست.

اگر دقت کنیم، می بینیم که اگر دو پیشامد A و B داشته باشیم که با هم اشتراکی نداشته باشند، یعنی اینکه نمی توانند همزمان رخ دهند. پس اگر بدانیم که B رخ می دهد، آنگاه می فهمیم که A قطعا رخ نمی دهد! پس دانستن این که B رخ می دهد، روی احتمال وقوع A تاثیر گذار بود، پس این دو پیشامد از هم مستقل نیستند.
```
